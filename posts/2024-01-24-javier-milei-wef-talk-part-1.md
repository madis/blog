Title: Javier Milei WEF kõne (I osa)
Date: 2024-01-12
Tags: liberalism, eesti

<article class="intro">
Javier Milei, Argentiina liberalistist president, tegi ettekande 18. jaanuaril
2024 WEF (World Economic Forum) kokkusaamisel, milles rääkis suurimast ohust
esimese maailma riikidele ja selgitas ajaloolist näidetega vaba turu
kapitalismi eeliseid kõigi inimeste suurema rikkuse ja vabaduse saavutamisel.

Järgnevad postitused on tõlge tema hispaaniakeelsest esitlusest eesti keelde.
</article>
<!-- end-of-preview -->
Tere õhtust. Täna õhtul olen siin, et teile öelda, et läänemaailm on ohus, kuna need, kes väidetavalt peaksid kaitsma läänemaailma väärtusi, on võtnud omaks maailmavaate, mis vältimatult viib sotsialismi ja sellega kaasnevasse vaesusesse. Kahjuks on viimaste kümnendite jooksul paljud maailma peamised juhid, mõned neist üllast soovist teha head ja teised, et kuuluda privilegeeritud seisusesse, hüljanud liberalismi põhimõtted ja asendanud need ideedega, mille ühisnimetaja on kollektivism.

Meie oleme siin, et teile öelda: “Kollektivistlikud eksperimendid pole kunagi lahendus probleemidele, mis vaevavad kodanikke üle maailma, vaid vastupidi - nad on nende probleemide põhjus”. Uskuge mind, pole paremat tunnistajat neis küsimustes kui meie, argentiinlased. Kui võtsime 1860-ndatel aastatel kasutusele liberalismi mudeli, siis 35 aastaga tõusis Argentiina maailma rikkaimate riikide hulka. Kui aga viimase 100 aasta jooksul võtsime omaks ja rakendasime kollektivismi ideid, nägime kuidas meie kodanikud muutusid päev-päevalt vaesemaks, olles praeguseks hetkeks jõudnud maailmas 140-ndale kohale. Enne selle aruteluga alustamist on oluline heita pilk faktidele, mis näitavad, et vabal ettevõtlusel põhinev kapitalism pole mitte ainult süsteem, mis aitab lõpetada vaesuse maailmas, vaid lisaks on ainuke moraalselt vastuvõetav ja soovitav selle saavutamiseks.

Vaadeldes majandusliku kasvu ajalugu, selgub et alates aastast 0 pKr kuni aastani 1800 pKr, SKT (sisemajanduslik kogutoodang) inimese kohta maailmas püsis see praktiliselt muutumatuna kogu selle perioodi vältel. Vaadates majandusliku kasvu graafikut kogu inimajaloo jooksul, sarnaneb see hokikepile (pikk horisontaalne sirge kepi vars, mis lõpeb järsult vertikaalselt tõusva labaga), mis püsis muutumatuna 90% aja jooksul ja sööstis siis eksponentsiaalselt üles alates XIX sajandist. Ainuke erand selles arenguseisaku ajaloos tuleneb Ameerika avastamisest XV sajandi lõpus. Jättes välja selle erandi, 1800 aasta jooksul alates Kristuse sünnist püsis SKT muutumatuna.

Kapitalism mitte ainult ei toonud kaasa rikkuse plahvatusliku kasvu alates hetkest, kui see võeti kasutusele majandusliku süsteemina, vaid kui vaadata andmeid, siis on näha, et see kasv on kogu selle aja kiirenenud.

Kogu selle perioodi vältel, mis kestis alates aastast 0 pKr kuni aastani 1800, püsis SKP inimese kohta 0.02% ringis. Teisisõnu, praktiliselt kasv puudus. Alates XIX sajandist seoses tööstusrevolutsiooniga, majanduskasv tõuseb 0.66%-ni. Sellise kasvutempo juures kulub SKP kahekordistamiseks 107 aastat.

Vaadates ajavahemikku 1900 - 1950, kiireneb kasvutempo 1.66%-ni aastas. Enam pole vaja 107 aastat, et kahekordistada SKP inimese kohta, vaid piisab 66 aastast. Kui aga võtta vahemik 1950 - 2000, näeme, et kasvutempo on 2.1% aastas, mis kahekordistab maailma SKP inimese kohta 33 aastaga. Vaadates aga ajavahemikku 2000 - 2023, on kasv 3% aastas, mis annab SKP kahekordistamise perioodiks 23 aastat.

Võttes luubi alla SKP inimese kohta alates aastast 1800 kuni tänase päevani, on näha, et alates tööstusrevolutsiooni algusest, SKP inimese kohta on 15-kordistunud, tuues kaasa üldise rikkuse kasvu, mis päästis 90% maailma elanikkonnast vaesusest. Ei tohiks unustada, et aastaks 1800 95% maailma elanikkonnast elas alla absoluutse vaesuse piiri. See arv vähenes 5%-ni aastaks 2020, kui algas pandeemia.

Järeldus on ilmselge: olles kõike muud, kui meie praeguste probleemide põhjus, vaba ettevõtlus kapitalistlikus süsteemis on meie ainuke tööriist, et astuda vastu näljale, vaesusele ja viletsusele kogu maailmas. Empiirilised andmed on selles osas vastuvaidlematud. Selle baasil ei ole ruumi kahtlusteks, et vaba turu kapitalism on parim lahendus suurema tootlikkuse saavutamiseks. Vasakpoolsete arvamusruum ründab kapitalismi moraalsuse vaatenurgast, mis nende arust on ebaõiglane.

Vasakpoolsed ütlevad, et kapitalism on halb, kuna on individualistlik ja et kollektivism on hea, kuna see on altruistlik, selge see, teiste inimeste rahaga ja selle tulemusena võitlevad “sotsiaalse võrdõiguslikkuse” eest. Aga see idee, mis on viimastel kümnenditel saanud moeks esimese maailma riikides, on mu kodumaal (Argentiinas) olnud poliitikute suus viimased 80 aastat. Probleem on aga selles, et “sotsiaalne võrdõiguslikkus” mitte ainult pole ebaõiglane, vaid et lisaks sellele ei aita kaasa üldisele heaolule. Tegelikkuses on see idee algusest peale ebaõiglane, kuna ta põhineb vägivallal. Ta on ebaõiglane, kuna riik rahastab ennast läbi maksude ja makse kogutakse sunniviisiliselt. Või vahest on teie hulgas inimesi, kes maksavad makse vabatahtlikult? See tähendab, et riik rahastab ennast sunduse ja vägivalla abil ning mida suurem on sundus, seda väiksem on igaühe vabadus.

Need, kes propageerivad sotsiaalset võrdõigust, lähtuvad ideest, et majandus tervikuna on kook, mida võib jagada erinevatel viisidel. Aga see kook pole taevast kukkunud muutumatu suurus, vaid on rikkus, mida luuakse pidevalt läbi protsessi, mida Israel Kirzner nimetab avastamiseks (_descubrimiento_). Kui tootel või teenusel, mida pakub üks ettevõte, pole soovijaid, läheb see ettevõte pankrotti, välja arvatud juhul, kui ta kohandab oma pakutut sellele, mida turg nõuab. Kui ettevõte loob tooteid, millel on hea kvaliteet ja hind, hakkab tal hästi minema ja saab tootmist laiendada. Selliselt toimides on turg üks avastamisprotsess, mille käigus kapitalist avastab töö käigus õige tee. Aga kui riik karistab kapitalisti tema edu tõttu ja blokeerib teda selles avastusprotsessis, siis hävitab ta ettevõtja initsiatiivi ja selle tulemus on vähenenud tootmismahud ja “kook” on väiksem. Sell tulemusena kannatab kogu ühiskond.
  Kollektivistlikud liikumised, takistades seda ettevõtjate avastamisprotsessi ja raskendades avastatu abil kasumi teenimist, seob ettevõtja käed ja muudab talle võimatuks luua paremaid tooteid ja teenuseid parema hinnaga.

